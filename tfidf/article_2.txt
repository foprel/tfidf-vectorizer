De Israëlische premier Benjamin Netanyahu heeft zijn rivaal Benny Gantz opgeroepen met hem een regering van nationale eenheid te vormen. Volgens hem is dat de beste oplossing voor het land, nu de verkiezingen van dinsdag geen duidelijke winnaar hebben opgeleverd.

In zijn toespraak hintte Netanyahu erop bereid te zijn een roulerend premierschap met Gantz te willen aangaan. Gantz liet in een reactie weten best te willen praten met Netanyahu, maar dan alleen als hijzelf het hoofd van die nieuwe eenheidsregering wordt. "Want wij hebben de verkiezingen gewonnen", zei hij.

Gantz' partijgenoot Yair Lapid wil zelfs dat Netanyahu opstapt om de eenheidsregering mogelijk te maken.

Gantz op winst
Met 97 procent van de stemmen geteld, staat de centrum-linkse partij Blauw-Wit van Gantz volgens de prognoses op 33 van de 120 parlementaire zetels.

De conservatieve Likud-partij van Netanyahu staat op 31 zetels. De premier lijkt het niet beter gedaan te hebben dan bij de vorige verkiezingen in april.

Met steun van alleen zijn trouwe rechtse en religieuze bondgenoten heeft Netanyahu onvoldoende steun voor een parlementaire meerderheid. Daarmee lijkt de kans van Netanyahu op een vijfde ambtstermijn te slinken. Maar ook voor Gantz ligt er op links geen meerderheid voor de hand.

Daarnaast is het voor hem lastig met Netanyahu in zee te gaan. In zijn verkiezingscampagne ageerde Gantz stevig tegen Netanyahu, die beschuldigd wordt van corruptie. Begin oktober wordt de premier hierover verhoord.

Bye bye Bibi
"Gantz heeft altijd aangegeven dat hij niet onder Netanyahu wil dienen als het corruptieonderzoek nog loopt, dus het zal ten opzichte van zijn achterban moeilijk voor hem worden om met hem een coalitie te vormen. 'Bye bye Bibi' was zelfs een van zijn campagneslogans", zegt correspondent Ties Brock.

Een eenheidsregering met zowel Blauw-Wit als Likud zou de politieke patstelling kunnen doorbreken. Als dat niet lukt, worden wederom nieuwe verkiezingen een waarschijnlijk scenario. Maar vooral de Likud-partij van Netanyahu zou dat niet willen. Brock: "Mogelijk is Netanyahu dan officieel verdachte in het corruptieonderzoek en dat maakt de positie binnen zijn eigen partij er niet sterker op."

Ook president Rivlin wil voorkomen dat de Israëliërs nog een keer naar de stembus moeten. Hij gaat vanaf zondag om de tafel met partijen en wijst daarna een formateur aan.