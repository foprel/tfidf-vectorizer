Tom Dumoulin heeft geschokt gereageerd op berichten dat Georg Preidler, zijn voormalige ploeggenoot bij Team Sunweb, ook doping zou hebben gebruikt in 2017. Toen won Dumoulin de Giro d'Italia met de Oostenrijker aan zijn zijde.

"Ik weet niet of het waar is, maar nu ik weet dat ik misschien een ploeggenoot had die niet schoon rondreed, is dat een bittere pil om te slikken. Ik ben juist ontzettend trots op mijn Giro-zege", aldus Dumoulin in een uitgebreide verklaring op Twitter.

profielfoto
Tom Dumoulin
@tom_dumoulin

I was shocked this morning when I read the news that my former teammate Georg Preidler has been accused of doping starting in the Giro of 2017. My thoughts:

2 uur geleden
De 29-jarige Oostenrijker Preidler gaf begin dit jaar toe vanaf 2018 bloeddoping te hebben gebruikt. Hij was toen al weg bij Team Sunweb. Bij die ploeg was hij schoon, verklaarde hij eerder. Hij had toen alleen maar bloed afgegeven, het was nooit in zijn lichaam gestopt.

Bloeddoping en groeihormonen
Volgens de aanklacht van het Openbaar Ministerie van Innsbruck is dat niet waar. Preidler wordt ervan verdacht sinds de Giro van 2017 regelmatig bloeddoping en groeihormonen te hebben gebruikt. Dat zei openbaar aanklager Thomas Willam woensdag tegen de Oostenrijkse krant Salzburger Nachrichten.

Het zou Dumoulin niet verbazen: "Hij was in 2017 niet meer de vrolijke Georg die ik kende. Hij kwam over als bitter en onzeker. Iedere sporter kent twijfels, maar hij greep naar doping, terwijl anderen dat niet doen. Dus ben ik boos? Ja!"

Video afspelen05:16
2017: Dumoulin schrijft geschiedenis met winst in Giro
Deze video is alleen in Nederland te bekijken.
De aanklacht tegen Preidler maakt onderdeel uit van 'operatie Aderlass'. Bij die zaak, die draait om bloeddoping en de sportarts Mark Schmidt in Erfurt, zijn 21 sporters uit acht landen en vijf verschillende takken van sport betrokken.

Reactie Team Sunweb
Ook Team Sunweb heeft gereageerd op de berichtgeving rond Preidler. "Als dit waar blijkt te zijn, zullen we schade gaan verhalen. Ondanks dat hij niet meer bij ons onder contract staat", laat woordvoerder Peter Reef weten. "Hiervoor zullen we ook contact opnemen met zijn laatste ploeg, Groupama-FDJ, om te onderzoeken of we daar gezamenlijk in kunnen optrekken."

Dumoulin sluit zijn verklaring af met de mededeling dat hij binnenkort meer duidelijkheid geeft over zijn fysieke toestand. Sinds zijn val in de Giro fietste hij vanwege knieproblemen geen wedstrijd meer. Ook maakte hij een geruchtmakende overstap naar Jumbo-Visma.